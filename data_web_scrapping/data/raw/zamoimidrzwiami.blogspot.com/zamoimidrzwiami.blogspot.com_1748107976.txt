Kochana Haniu, delikatna, wrażliwa Księżniczko, dobra Wróżko.
Chcę Ci dzisiaj bardzo podziękować za to, co dla mnie zrobiłaś, a zrobiłaś wiele.
Sprawiłaś na przykład, że zrobiło mi się ciepło na sercu, że wzruszyłam się ogromnie, aż do łez, i że do dziś uśmiecha mi się buzia na myśl o tym, jakie kochane dziewczynki żyją na świecie.
Dostałam paczkę z Bukowego Lasu; otworzyłam, nie wiedziałam, dlaczego, czym sobie na nią zasłużyłam, ale Twoja Babcia - Halszka, napisała mi o wszystkim: Gosiu, parę słów wyjaśnienia - o zawartości paczuszki.
Nie ma dnia, by moje wnuki nie pytały o los Kayronka.
Najbardziej zniknięciem Kajtusia przejmuje się Hania.
Pewnego dnia spacerując po naszym bukowym lesie, Hania jak zwykle dopytywała, czy ciocia Gosia (tak Hania mówi na Ciebie, Gosiu) napisała coś o kotku i stwierdziła, że wie, dlaczego nie możesz znaleźć Kayronka.
Opowiedziała mi następującą historię: jest taka czarownica Matylda, która opiekuje się wszystkimi bezdomnymi i zagubionymi kotkami, trzeba ją poprosić, by poszukała.
Musisz, babciu, zrobić taką czarownicę i wysłać tej cioci.
Tłumaczyłam jej, że nie potrafię zrobić czarownicy (robię na szydełku i drutach serwetki, zazdrostki, ale nie czarownice).
A Franek na to: przecież znasz babki, które robią takie lalki i maskotki.
No tak, znam.
To idźmy do domu i napiszmy, może któraś zrobi dla nas taką czarownicę.
Pomyślałam o naszej blogowej koleżance, która potrafi tworzyć na szydełku cuda - JANECZCE - i prowadzi blog Janeczkowo.
Janeczka zamówienie przyjęła, dodatkowo karteczkę zrobiła, i tak powstała Matylda .
Teraz wystarczy tylko wypowiedzieć zaczarowane słowa i czekać: Czary-mary, miotła w ruch, leć i szukaj kotka już.
Do paczuszki włożyłam małą buteleczkę naleweczki z owoców leśnych, by łatwiej to wszystko zrozumieć, a Franek dorzucił piłeczkę dla Tymczasków.
Gosiu, zrób sobie kawusię, wypij kieliszeczek nalewki i czaruj!!!
Pozdrowienia z bukowego lasu ślą Hania, Franek oraz babcia Halinka.
A teraz przedstawiam Wam wszystkim czarownicę Matyldę: Matylda od dziś będzie mieszkała na parapecie mojego okna, tuż przy miseczce Kajtusia.
Będzie miała dobry widok na ścieżkę i pierwsza wypatrzy, gdy nasz zaginiony domownik będzie nią podążał, wracając do domu.
Kochana Haniu, powiem Ci coś w sekrecie.
Ja wierzę, że nasz kotek jest u kogoś w domu i ten ktoś dba o niego, martwi się, czy czegoś mu nie potrzeba, karmi go, czesze i pozwala spać na łóżku.
Przecież każdy, kto mógłby opiekować się tak pięknym i wspaniałym kotem, byłby szczęśliwy.
Wierzę, że Kayronek przyzwyczaił się do nowego miejsca.
Może nie ma w nim innych kotów, które tak bardzo go denerwują.
Może panuje tam sam i niepodzielnie.
Ja wierzę, że on pewnego dnia po prostu wróci do domu, a do tego czasu przyjmie czyjąś gościnę.
Nie płacz już, Haniu, teraz musimy dać czas Matyldzie, niech odprawia swoje czary-mary, niech wzywa naszego Księcia, aż wróci.
Bardzo Ci, dziękuję, kochana dziewczynko, i Twojemu bratu Frankowi też dziękuję, że podsunął Babci taki mądry pomysł.
I Janeczce z Janeczkowa jestem wdzięczna za zrobienie Matyldy, a Babci Halince za to, że doprowadziła sprawę do końca i Matylda trafiła Za Moje Drzwi.
To teraz Matylda czaruje: Czary-mary, miotła w ruch, leć i szukaj kotka już.
A Kayronek do domku zmierza: A to jest właśnie śliczna Hania.
Czy to nie jest niezwykła dziewczynka, niezwykła cała rodzinka?
Bardzo, bardzo Wam dziękuję!
