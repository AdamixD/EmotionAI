Wczoraj dostałam maila tak długiego, że nie zmieścił mi się w jednym oknie jak chciałam zrobić print screen (przy ekranie odwróconym poziomo przy pomocy alt+control+strzałki w bok!).
Przespałam się z tym i zamieszczam historię, która mimo tego, że znałam ją wcześniej, bardzo mnie wzruszyła.
Jest chyba dobrą odtrutką dla tych wszystkich malkontentów piejących, że się nie da i że to nie takie proste.
Jasne, nikt nie mówi, że to proste.
Ale się da!
A pod tekstem zadanie w ramach rozwojowego czwartku.
Cześć Aniu, Początkowo chciałam nawet założyć blog aby napisać coś do megafonu, ale widzę, że go zlikwidowałaś, więc piszę e-mail.
Mam do Ciebie małą prośbę – czy mogłabyś go opublikować na swoim funpage?
KIedyś pisałam już do Ciebie e-mail, mam nadzięję, że pamiętasz. (…) Początkowo miała to być odpowiedź na komentarz do artykułu o grzechach opieki zdrowotnej, który mnie zdenerwował, ale ochłonęłam i zamiast opublikować skopiowałam i teraz podzielę się swoją historią.
Jestem właśnie taką „panią na kasie , w dodatku mam na rękę mniej niż zł, a czasami nawet mniej niż minimalną krajową, bo szefostwo potrąca nam za braki.
Czyli jeśli klient ukradnie paczkę cukierków, to potrąca mi się to z wypłaty 🙁 A mimo to, jestem wdzięczna za pracę którą mam w tak niepewnych czasach w jakich przyszło nam żyć.
Ponieważ mam nadzieję, że opublikujesz ten tekst (proszę) będę zwracała się w nim do Twoich czytelników.
Urodziłam się dziurze zabitej deskami w niemal dosłownym znaczeniu.
Mam toksycznych rodziców którzy nigdy o mnie i o rodzeństwo nie dbali.
Zdarzało się, że podręczniki do szkoły miałam dopiero w listopadzie, bo wcześniej matka z ojcem wszystko przechlali.
Cała pomoc jaką dostawaliśmy z MOPS-u zawsze była przepita, a kiedy można było odebrać mleko, kaszę albo serki topione, to musiałam zwalniać się ze szkoły, bo „kochanym rodzicom się nie chciało.
Wciąż mam do nich wiele żalu, ale nie jestem już taka surowa jak kiedyś.
Po upadku poprzedniego systemu i jedynego zakładu pracy we wsi, nie mieli co ze sobą zrobić i zaczęli pić.
Na szczęście nie zaczęli produkować dzieci, bo nie wyrwałabym się z tego układu nigdy.
Zawsze dobrze się uczyłam.
Z podręcznikami było ciężko, ale w zawodówce mogłam komplet wypożyczyć z biblioteki i nie mieliśmy już ćwiczeń.
Zawodówka też nie jest moim wyborem – z mojej wsi kursował tylko jeden autobus który zawoził dzieci do miasta do szkoły i z powrotem.
Robił tylko dwa kursy dziennie.
Z miasta mogłabym dojeżdżać do kolejnego miasta do liceum, ale na to potrzeba pieniędzy.
Przez całą zawodówkę byłam największym odludkiem w klasie.
Za wszelką cenę nie chciałam być taka jak moi rodzice, dlatego alkohol wypiłam tylko raz w życiu i mam do niego wstręt.
Jako dojeżdżająca i tak nie mogłam zostać na żadnej imprezie, dlatego ze mnie szydzili.
Z tym dojazdem nie było jeszcze tak koszmarnie, bo czasami jeździłam kilkanaście kilometrów rowerem do biblioteki, ale potem ojciec sprzedał mój rower na złom i na moje łzy powiedział tylko „co jest twoje to i moje.
Dziewczyny z zawodówki były gorsze niż chłopaki.
Ale w szkole i tak było lepiej niż w domu.
Uczyłam się w klasie kasjer-sprzedawca, więc mogłam zarobić kilka groszy na praktykach, ale i tak zabierała mi je matka mówiąc, że za darmo nie jem i jestem dla nich tylko ciężarem.
Chociaż wszystkie obiady prawie zawsze gotowałam ja, bo matka była wiecznie zalana.
Ojciec groził, że mam w domu siedzieć i sprzątać, a nie się „edukacji gówniarze zachciało niewdzięcznej.
Starałam się dawać z siebie wszystko i edukacji widziałam swoją jedyną szansę, więc zaciskałam zęby.
Moją sytuacją zainteresowała się dopiero pani Magda u której miałam praktyki w zawodówce.
Wtedy się rozkleiłam i opowiedziałam jej jak jest.
Pani Magda potraktowała mnie jak córkę i namówiła do opuszczenia rodzinnego domu.
Wiedziała, że jestem sumienna i pracowita, więc powiedziała o mnie pani Małgosi która miała wyjechać wkrótce do swoich dzieci do Londynu, ale nie mogła znaleźć nikogo, kto chciałby wynająć jej mieszkanie.
Propozycja którą dostałam była jak cud – pani Magda załatwiła mi pracę w sklepie samoobsługowym u swojej znajomej, a mieszkać mogłam jedynie za cenę opłat w bloku, w mieszkaniu pani Małgosi.
Przeprowadziłam się tam jeszcze przed egzaminem zawodowym.
Rodzice nawet nie zaprotestowali, nie dopytywali i chociaż od dawna wiem, że wcale ich nie kocham, to przepłakałam pierwsze trzy noce.
Czułam się niekochana i nikomu niepotrzebna.
Zaraz po skończeniu szkoły zaczęłam pracę w sklepie samoobsługowym.
Jesteśmy tam dwie, ja i jeszcze jedna dziewczyna.
Praca nie jest idealna, ale mimo gorszych dni każdego dnia dziękuję Bogu, że ją mam.
Patrząc na to jakie miałam perspektywy i tak złapałam Pana Boga za nogi.
Dlatego bardzo uraził mnie komentarz o „pani na kasie.
Chciałabym mieć takie problemy i dostać szansę na studiowanie na koszt kochających rodziców!
Niestety, nie miałam takiej możliwości.
Pani Małgosia zostawiła mieszkanie całkowicie umeblowane i wstyd to przyznać, ale pierwszy raz mogłam korzystać z pralki automatycznej, bo wcześniej opierałam całą rodzinę w pralce wirnikowej.
Było też coś jeszcze – komputer.
I miałam prawo z niego korzystać!
Przy pierwszej wypłacie od razu założyłam Internet.
Czekałam na tą wypłatę jak na wygraną na loterii i długo marzyłam o tym, co mogę za nią kupić.
Planowałam, zastanawiałam się i w końcu nie kupiłam prawie nic.
Przerosło mnie to, bo chciałam kupić sobie wszystko to, czego nigdy nie miałam, czyli normalne ubrania, buty, książki czy bieliznę.
Ale kiedy miałam już te pieniądze, to się ich przestraszyłam.
Musiałam też założyć swoje pierwsze konto w banku i był to dla mnie duży stres.
Jestem bardzo pracowitą osobą, dlatego po pracy produkuję też znicze na akord w zakładzie który jest w miasteczku.
Nie zawsze są zlecenia, ale kiedy jest praca, to nawet zmęczona do niej idę.
Mam ważny cel – zdać maturę.
We wrześniu dwa lata temu zapisałam się do zaocznego liceum.
Opłaty i materiały miała zapewniać szkoła, ale jeśli ktoś chce zdać maturę, i tak musi kupić jakieś książki.
Wszystkie kupiłam używane i chłonęłam jak ciekawe powieści.
Poza fizyką której nie lubię 🙂 Pojawił się jednak kolejny problem – szkoła była w weekendy, a zajęcia są w sąsiednim mieście do którego w weekend nie ma czym dojechać.
W soboty podwoził mnie dostawca z piekarni, zostawałam w mieście na noc (płaciłam zł za nocleg) a w niedzielę po szkole czekałam dwie godziny i wracałam z małżeństwem które jeździ tam do kościoła.
Zjazdy są co dwa tygodnie, więc nie było źle 🙂 Uczę się w pracy, jak nie ma klientów i wszystko jest zrobione, podłoga pomyta, towar wyłożony, zamówienia zrobione.
Najbardziej uczę się angielskiego.
I w ten sposób trafiłam właśnie na blog Ani.
Szukałam w Internecie darmowych kursów języka angielskiego i znalazłam listę blogów rozwojowych.
Wiele osób dzieliło się swoją pasją do nauki języków obcych.
Ktoś w linkach miał odnośnik do bloga Ani i…przepadłam.
Na początku miałam bardzo mieszane uczucia, bo Ania pisała cały czas, że chcieć, to móc.
Denerwowało mnie to i miałam ochotę napisać komentarz „co o ty wiesz o życiu innych ale ugryzłam się w język bo tak zostałam wychowana.
Do tej pory nie mam odwagi zabierania głosu w różnych sprawach, bo zawsze ganił mnie za to ojciec.
Ale im dłużej czytałam artykuły które Ania zamieszczała, tym bardziej zmieniałam swoje myśli.
W końcu skorzystałam nawet z darmowego okresu czytania i przeczytałam na komputerze przez emulator książkę Ani.
Po niej rozjaśniło mi się w głowie jeszcze bardziej i postanowiłam napisać do Ani e-mail.
Wymieniłyśmy kilka wiadomości i Ania wysłała mi pocztą kilka ciekawych książek oraz swoich starych podręczników do angielskiego.
Poczułam się ważna.
Potem znowu było źle.
Mój ojciec czekał na mnie pod drzwiami i żądał, abym go wpuściła bo „jak się córusia urządziła elegancko, to rodzicom na starość niech pomoże!
Ojciec oczekiwał, że zamieszkają u mnie (czyli w mieszkaniu pani Gosi) a ja znowu będę ich opierać i czekać aż wszystko przepiją i sprzedadzą meble albo lodówkę które nie są moje.
Uciekłam i ze łzami w oczach pobiegłam na policję.
Od tej pory do klatki nikt nie wpuszcza ulotkarzy, bo nikt nie chce awantur.
Jest mi wstyd za mojego ojca.
Bałam się po nocach, że wybije okno albo zrobi coś podobnego, ale na szczęście się nie odzywa.
Nie myślcie proszę o mnie źle, ja naprawdę długo wybaczałam swoim rodzicom i nie traktuję ich surowo, ale odebrali mi dzieciństwo.
To ja byłam w tym domu dla nich matką i ojcem, prałam ich umazane rzygowinami ubrania i poszczane spodnie, zbierałam potłuczone szkło i dostawałam po twarzy za pyskowanie (powiedziałam, że nie mam podręczników).
Za namową Ani chciałam zapisać się na terapię dla DDA.
Ale nie ma u mnie czegoś takiego, więc chodzę do pani psycholog w Centrum Pomocy Rodzinie, bardzo wiele te spotkania mi dają.
Wracając do mojej historii – w szkole poznałam swojego pierwszego chłopaka.
Tomek robi sobie technika BHP, dzięki temu dostanie kolejną fuchę w pracy i będzie zarabiał więcej.
I chociaż jest cudownym chłopakiem, bardzo ciężko było mi wejść w ten związek, bo się bałam.
Jestem takim trochę dzikim, spłoszonym królikiem, wystarczy, że ktoś głośniej krzyknie a zbiera mi się na łzy.
Początkowo skakałam nad Tomkiem i starałam się robić wszystko idealnie, ale już wiem, że nie na tym polega związek.
Chciałam tylko swoją historią przekazać, że jeśli ktoś naprawdę bardzo mocno chce, to wyzwoli się z każdej sytuacji.
Wiosną zdaję maturę a potem kto wie, może studia? 🙂 Na razie nie narzekam – mam pracę w sklepie i na akord robię znicze.
W pracy mogę czasami się uczyć, powtarzać słówka z angielskiego albo czytać książkę, chociaż nie zawsze są takie dni.
Mam wspaniałego chłopaka i chodzę na rozmowy do pani psycholog.
Ja wiem, że dla wielu osób praca na kasie to poniżenie, ale ja jestem za nią bardzo wdzięczna.
Wiem, że gdybym nie dostała pierwszej szansy, moja sytuacja byłaby diametralnie inna.
Aniu, mam nadzieję, że opublikujesz ten e-mail, Angelika
