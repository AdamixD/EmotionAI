Dziś opiszę historię pewnej koleżanki mojej ciotki.
Na potrzeby historii nazwijmy ją Zuzią.
Zuzia w momencie rozpoczęcia się historii miała dziewiętnaście lat, zaczęła pierwszy rok studiów.
Miała też chłopaka, którego okropnie nie mogli znieść jej rodzice.
Nie, żeby był samym złem - to do dziś bardzo porządny facet, inteligentny, uczciwy, chcący dla wszystkich jak najlepiej.
Zdaniem rodziców Zuzi miał jednak potworną wadę - pochodził z biednej, wielodzietnej rodziny, podczas gdy rodzina Zuzi mieszkała w ładnej willi, w dobrej dzielnicy i składała się z dyrektorów i prawników.
To nic, że chłopak chciał pracować i trzymał się z dala od picia, narkotyków czy jakichkolwiek wykroczeń, nic, że zdał na medycynę, nic, że miał stypendium naukowe, ważniejsze, że matka sprzątaczka, a ojciec hydraulik, piątka dzieci, więc pewnie patologia.
Gdzieś w okolicach grudnia wyszło na jaw, że Zuzia jest w ciąży.
Jej chłopak przyjął to świetnie, następnego dnia się oświadczył, cieszył się, że przybędzie o jedną osóbkę więcej.
Jego rodzina obiecywała pomoc i rady, przyszli dziadkowie ucieszyli się, że będą mieli wnuka.
Prawdziwym problemem byli jednak rodzice Zuzi, którzy nie zostali jeszcze o niczym poinformowani.
Zuzia zdecydowała się powiedzieć im sama, żeby nie produkować niepotrzebnych spięć.
Awantura, która się po tym rozpętała, była okropna.
Ale to nie było wszystko.
Wyrzucili Zuzię z domu.
W środek grudnia, w cienkim swetrze, jeansach i papciach.
W środku zostawiła torebkę z pieniędzmi, kluczami do willi rodziców i wszystkim innym, ponieważ nie zdążyła nic zabrać.
Nie otworzyli jej, kiedy pukała, wołała... nic.
Po prostu pogasili światła i siedzieli cicho!
Sąsiad podwiózł ją do jej chłopaka, bo zrobiło się mu jej żal.
Od niego zadzwoniła do rodziców, a ci odebrali tylko dlatego, że nie znali numeru.
Matka powiedziała jej, że to już nie jest jej dom, a oni nie chcą jej znać.
Zuzia, choć miała przed tym opory, założyła im sprawę w sądzie, którą wygrała.
Zostały jej przyznane alimenty, odzyskała część swoich rzeczy... w akompaniamencie krzyków matki i ojca.
Rodzice Zuzi nie zjawili się na skromnym ślubie, nie byli przy narodzinach wnuczki, ani razu jej nawet nie widzieli, zupełnie przestali się interesować.
Dlaczego o tym piszę?
Dziś, niemal trzynaście lat po wyrzuceniu Zuzi z domu, zadzwoniła do niej matka.
Żeby się pojednać?
Zadzwoniła, żeby spytać czy mąż Zuzi, który został polecanym kardiologiem, przyjmie ojca Zuzi poza kolejką...
