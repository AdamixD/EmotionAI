Historia jak z durnej komedii, jednak prawdziwa.
Role piekielnych odgrywałyśmy ja i kuzynka.
Zdarzenie miało miejsce na lotnisku.
Samolot miał być dopiero koło rano, jednak na lotnisku byłyśmy już koło północy.
Zmęczone po całym dniu pracy postanowiłyśmy zawinąć się w jakimś barze i trochę się zdrzemnąć na jakiejś kanapie.
Jednak inni podróżni wpadli na ten sam genialny pomysł i ciężko było znaleźć wolne miejsca.
W końcu znalazłyśmy jakieś krzesła i próbowałyśmy zasnąć, opierając głowy na stole.
Jednak ciężko w takich warunkach zapaść w głęboki sen.
Przytomniałyśmy za każdym razem, gdy przylatywał jakiś samolot i wysiadający podróżni wielką chmarą przetaczali się przez lotnisko.
Koło przyleciał samolot, chyba z ciepłych krajów, bo ludzie byli ubrani w koszulki na krótki rękaw i krótkie spodenki.
Obie z kuzynką ocknęłyśmy się, podniosłyśmy głowy i półprzytomne obserwowałyśmy podróżnych.
I wtedy zdarzyło się coś, co zupełnie nas rozbudziło.
Jeden pan szedł dziarskim krokiem w obu dłoniach trzymając walizki, gdy nagle... spadły mu spodenki.
Stał tak przez ułamek sekundy ze spodenkami w okolicach kostek, później błyskawicznie puścił walizki i jednym szybkim ruchem podciągnął spodenki.
Na początku byłyśmy w szoku i cały ten proceder oglądałyśmy w osłupieniu.
A później... tak, chyba każdy zna uczucie, gdy im bardziej nie wypada się śmiać, to tym trudniej się opanować.
Spojrzałam na kuzynkę, która dzielnie się trzymała, zachowując kamienną twarz.
Ja, czując że kąciki ust zaczynają niebezpiecznie unosić się do góry, postanowiłam to zamaskować, mówiąc do kuzynki: J - Nie śmiej się.
K - Nie śmieję się.
Jednak to jedno zdanie to było dla niej za wiele.
Parsknęła śmiechem, a ja też już nie mogąc się pohamować, zawtórowałam jej.
Próbowałyśmy się jakoś schować, odwrócić, żeby tylko ten pan nie widział, że się z niego śmiejemy.
Wiedziałyśmy, że musi być niesamowicie głupio nawet bez naszego chichotu.
Pan nas jednak zauważył i coś do nas powiedział, jednak go nie usłyszałyśmy, bo stał za daleko, a później wyszedł z lotniska.
Zdaję sobie w zupełności sprawę, że było to okropne z naszej strony, jednak absurd sytuacji zupełnie nas przerósł.
Zawsze myślałam, że takie akcje zdarzają się tylko w durnych komediach, a tu zobaczyłam coś takiego na żywo.
Po prostu nie można było tego oglądać na spokojnie.
I przyznam się, że teraz, opisując tę historię, znów miałam uśmiech na twarzy ;) lotnisko
