Najpierw zastrzeżenie prawne, nazwy własne: imiona, miasta y compris, zanonimizowane.
I ostrzeżenie: opowieść przydługa.
Z siedmioma nieznajomymi wybraliśmy się jachtować po Wyspach Kanarkowych.
Tak: „nieznajomymi, jako że nie spotkaliśmy się byli wcześniej wcale. „Nie szkodzi, myślę sobie: „dotrzemy się w drodze.
Po dwóch dniach wspólnego rzygania, która to czynność, w opinii choćby poetki Sylvii Plath, jak mało co robi z ludzi dobrych kompanów, byliśmy już na dobrej drodze ku temu zbożnemu celowi.
Solidarnie i metodycznie do tego podeszliśmy cała załoga, łącznie z kapitanem, zielona na twarzy i tam niżej.
Śmierć czyha pod pokładem, jak głosi morskie przysłowie, więc trzymając się relingów, jak tylko się da unikamy tracenia widnokręgu z oka.
Na pokładzie panuje cisza.
Odkrywam, że delegatura mojego mózgu najwyraźniej znajduje się w przeponie.
Oba te oddziały mózgowia, skurczone do rozmiarów groszków, zdolne są już tylko do mapowania uchwytów, by dotrzeć do kambuza po kolejny łyk wody.
Przechodzimy w stan zadumy nad wypukłością morskiego ugoru, na którym, niczym krzaczki na stepie mijają nas trapezy takielunku sąsiednich jednostek pływających, świadczące o tym, że przewidziany na grudzień majowski koniec świata się znowu spóźnił.
Czasami te krzaczki rosną w noworoczne choiny: stateczne rzęsistości świateł wycieczkowców, dumnie obwieszczające przyrodzie panowanie człowieka nad aleatoryką fal.
Lecz taka duma w hubris się często wyradza...
Kilka kilometrów od nas jeden z takich kolosów, lodowato biały statek wycieczkowy, nazwijmy go Eternal Majesty, właśnie wpływa do Kokosu - portu na który skierowany jest nasz kurs.
W jego mesie słychać trzask składanej gazety lokalnej.
Ten grubiański gest mata zakłócił z kolei lekturę Professional Marine okrętowej specjalistki od BHP, która potraktowała to jako kolejne wyzwanie jej pozycji.
Spojrzała na mata z ukosa i poprawiła fryz „na Marylin, precyzyjnie wystrzyżony „po znajomości przez pokładowego senegalskiego fryzjera.
W końcu od czegoś tu są, co się mają ich umiejętności zmarnować.
Odezwał się w końcu mat: — Słuchaj, Valerie, odwołali dzisiaj główną paradę fiesty Indian w Kokosie, no wiesz, tego z posypywaniem się talkiem na ulicach, które od miesiąca reklamujemy naszym pasażerom.
Spaliła się kreacja ichniej królowej parady, zbyt dużo pudru może, he he, a jej poparzona towarzyszka wylądowała w szpitalu. ¬ — Po pierwsze nie Valerie, tylko Pani Beauchamp.
Po drugie od BHP to jestem ja.
Zamiast twoich miejscowych pierdół, właśnie czytam wyniki analizy skuteczności nowych procedur bezpieczeństwa po tym syfie na Kostia Kokarda (włoskim wycieczkowcu, który kilka miesięcy wcześniej zatonął zbytnio przyglądając się pewnej wysepce).
Odłóż tę makulaturę.
Zaraz po zacumowaniu w porcie, robimy próbę awaryjnego opuszczania statku.
Tym razem ma być szybciej niż te żałosne sześć i pół minuty ze stycznia!
I nie zapomnij dodać omówienia wyników alarmu do gazetki pokładowej: Cathy, mój szef z Jakości ją czyta. — Pani Beauchamp, teraz chłopaki zamiast wolnego, porządkują sprzęt awaryjny.
Z tego co mi mówili, ostrożnie rozkręcają i zmywają radiopławę Inmarsatu.
Ktoś z pasażerów ją zarzygał po wczorajszej imprezce i może nam sam wysłać sygnał do satelity. — Olać radiopławę i wszystko inne — wściekła się Valerie. — Ja tu w sprawach BHP rządzę.
Raz, dwa, trzy: ja zaczynam też czas mierzyć.
Mat westchnął, włożył miejscową gazetkę do przegródki.
Przebiegł do sali A45, gdzie pomarańczowym przyciskiem otworzył panel systemu zarządzania kryzysowego.
Cztery szybkie klepnięcia w panel i ukazała się wizualizacja procedur.
Nowoczesny układ, błyszczący nowością – cywilny fork ERP-ów stosowanych w wojskowości, upchnięty armatorowi przez konsultantów od ISO.
Co my tu mamy: pożar, staranowanie jachtu w ciemności, skała ... — Pani Beauchamp, czy to rozkaz?
Nawet kapitan o tym nie wie. — No właśnie ma nie wiedzieć!
Czy ty myślisz, że zanim zderzymy się z, kurcze, no, na przykład z zatopionym wrakiem, to najpierw ktoś nas o tym zaalarmuje?
Dawaj, włączaj tę czwartą opcję.
Zobaczymy jak pójdzie.
W kajutach załogi i korytarzach maszynowni rozlega się dyskoteka świateł alarmowych z pogo przepychających się członków załogi.
Steward bezpieczeństwa ze stoperem w ręku zlicza wyłaniającą się załogę.
Znowu dwóch brakuje: Ciprian i Kazungum skręcili na zawietrzną.
Chuch z nimi, poleci się im po premii. — Wskakiwać do szalup! — krzyczy tym razem mat. — Wy zaś - kręcić kabestanem!
Susilo, ty malajski ciulu – jak nie wciągniesz giry, to ci ją zmiażdży lub sam ci ją z dupę powyrywam, gdy za kwadrans wrócicie na górę!
Susilo już nie wrócił.
Ani Mahyadi czy niedawno zaokrętowany Saddhiq, który jeszcze nie był na liście załogi, bo coś tam miał z papierami.
Urodzili się w Indonezji, a nie Malezji, ale dla szefostwa, w tym dla pani Beauchamp, to było wszystko jedno. „Malajska gnida to nawet łatwiej się wymawia.
Nie wróciło też ich trzech dalszych kolegów, z innych krajów i kontynentów.
Z całymi jeszcze nogami i pozostałymi kończynami, głową w dół spadli kilkanaście metrów w czeluść, odbijając się w drodze od wypastowanej błyszczącej burty.
Kto przeżył sam spadek do wody, tego zgniotły szalupy rozbrykane jak pit bulle spuszczone ze stalowych smyczy, wgryzające się w siebie szpiczastymi zębami nadburt.
Trudno przecież wypłynąć z przetrąconą miednicą, odpychając się kikutem kończyny, wśród zgrzytu szalup mielących czaszki kolegów.
Czasami dobrze się spóźnić, jak Ciprian, który pozostawszy na górze, z rozpaczą obserwował trajektorię rzucanych przez niego bez ładu kół ratunkowych, podskakujących jak plastikowe kaczki w wannie...
Czemu się ta tragedia wydarzyła i będzie przydarzać?
Odpowiedzi szukajmy w prawach gospodarki.
Ewentualna wypłata odszkodowania dla rodziny filipińskiego marynarzy, który w taki sposób zginęli i będą ginąć na morzu, jest kilkudziesięciokrotnie niższa niż koszt modernizacji układu zwalniającego szalupy.
Narracyjny i czasoprzestrzenny przeskok kilkunastu kilometrów i godzin.
Zawijamy do portu Kokosu, z prawej burty mijając kontur Eternal Majesty, który wita nas złowrogą ciszą.
Jeszcze o wypadku niczego nie wiemy, ale coś tu nie gra – powinniśmy widzieć znudzonych pasażerów, z politowaniem znad relingów przyglądającymi się przemykającym żaglowym leszczom, takimi jak my.
A tu pustka.
Jeszcze przed rzuceniem obiboków i porządnym zacumowaniem, z fonu łapię portowe WiFi.
Na hiszpańskiej witrynie z wiadomościami lokalnymi czytam o tym wypadku.
Doczytawszy się na fonie do końca relacji, informuję towarzyszy, że wszyscy pasażerowie zostali przetransportowani na lotnisko; po przerwanym rejsie oczekują tam czarterów powrotnych. — A to mają pecha.
Nie załapią się nawet na jutrzejszą fiestę w Gomorze.
Ale, ale - jakiej narodowości byli ci zmiażdżeni członkowie załogi, no wiesz, ci z szalup?
Zdziwiony nieco pytaniem, sprawdzam w drugim reporterskim źródle.
Ze szczątkowych dostępnych wtedy informacji o pochodzeniu ofiar, podaję, że prawdopodobnie pochodzą z Afryki, Filipin i Oceanii. — A to dobrze.
Zaniepokojony stanem mojego systemu audytywnego, otumanionego po dwóch dobach monotonnych uderzeń fal, dopytuję: - Co dobrze?? — No wiesz, co dobrze.
To skąd oni są. — Hrmmm?
O co ci chodzi? — O co mi może chodzić?
Po wizycie w Dubaju i w innych arabskich krajach, bardzo doceniamy, że jesteśmy biali i z Polski.
Przynajmniej pasażerom w domyśle: białym, „nam nic się nie stało.
Spokojnie wyłączam fon.
Po upewnieniu się, że nie jestem już na pokładzie potrzebny, proszę towarzystwo o wybaczenie mojej nieobecności.
Schodzę znaleźć portową knajpkę, gdzie z przypadkowo spotkanym kędzierzawym i ogorzałym tambylcem porozmawiam nad papas arrugadas i rumem o jego życiu.
I o ofiarach dzisiejszego wypadku, których członki być może dalej pływają kilkadziesiąt metrów od nas.
Pogadamy jak człowiek z człowiekiem.
Kanarki jacht szalupa wypadek tragedia
