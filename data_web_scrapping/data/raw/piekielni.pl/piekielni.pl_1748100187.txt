Sporo naczytałam się tu piekielnych historii, ale ta, którą opowiem, to trzeci krąg piekielności...
Pracuję w sklepie z biżuterią.
Wiadomo, zbliża się grudzień, świąteczna gorączka, więc oczekujemy na paczkę z zamówieniem na kilka tysięcy złotych, mającą przyjść na adres szefowej.
Jakiś miesiąc temu przeniosła się kilka bloków dalej, oczywiście zmieniła wszystkie dane w formularzu dostawy.
Paczki nie ma...
Po telefonie okazało się, że paczka poszła na stary adres, no ale cóż, pewnie się rąbnęli, w końcu osiedle to samo, komu by się chciało sprawdzać numerki, przecież w systemie jej dane były.
Pierwszy krąg piekielności: kurier nie zgodził się na dostarczenie przesyłki pod właściwy adres, bo była już dwa razy awizowana, więc będzie do odbioru w siedzibie firmy.
A przecież wina nie leżała po stronie zamawiającego...
Drugi krąg piekielności: szefowa poszła odebrać przesyłkę, a tu niespodzianka!
Tak, tak, przesyłka została wydana!
No to blady strach, że parę tysiaków poszło się czesać, że jak to, nie sprawdzają państwo dokumentu tożsamości przy wydawaniu paczek i de facto nie wiedzą, komu ją wydają?!
Szefowa postanowiła wziąć sprawy w swoje ręce, bo przecież reklamację uznają może za miesiąc, a towar potrzebny.
Poszła do dawnego mieszkania...
Trzeci krąg piekielności: Otworzyła młoda dziewczyna, przyniosła paczkę, która okazała się być... otwarta!
Karpik, zdziwienie, więc szefowa poprosiła o pozwolenie na wejście do domu, żeby sprawdzić, czy niczego nie brakuje.
Na to dziewoja w krzyk, że ona jej nie wpuści, bo nie wie kim jest i co zrobi!
Szefowa jak niepyszna zabrała paczkę, klnąc na czym świat stoi, bo bezczelna smarkula nie dość, że pojechała ją jak konia za obierki, to jeszcze miała czelność odebrać i otworzyć przesyłkę zaadresowaną do kogoś innego...
Później ślęczenie z fakturą do późnej nocy.
Tak, kilka drobiazgów zmieniło właściciela, dziwnym trafem rzeczy, z których można było zrobić trzy komplety.
Ciekawy pomysł na zdobycie prezentów dla bliskich na święta...
