Przypomniała mi się historia z ogólniaka.
Lekcja języka niemieckiego, pierwsza klasa, dopiero poznawaliśmy naszą nauczycielkę (N), ale już po pierwszej lekcji wiedzieliśmy, że punktualność i cisza są niezbędne by przetrwać.
Po dzwonku już w sali jedna z koleżanek (K) siedząca w ostatniej ławce uznała za stosowne wertować jakieś kolorowe czasopismo głośno je komentując.
N: Mogłabyś mi powiedzieć, co robisz na mojej lekcji?
K: Nie widać?!!
N: Natychmiast schowaj gazetkę, inaczej wyląduje w strzępach w śmietniku!
K: Żarty sobie robisz?
Wiesz kim jest mój ojciec?!!
Nic mi nie możesz zrobić!
Nauczycielka poszła do swojego biurka, spokojnie otworzyła dziennik, wyciągnęła klasówki z przed tygodni i kartkówki z ostatniej lekcji, nam żołądki zdążyły już podejść do gardła, a primadonna siedziała sobie wertując gazetkę z miną kota, który dorwał się do śmietanki.
Zaczęło się oddawanie prac i głośne czytanie ocen.
Wreszcie przyszła kolej panienki z ostatniej ławki; klasówka – niedostateczny, kartkówka – niedostateczny.
Potem zgodnie z zapowiedzią miało być sprawdzane zadanie domowe, czytany i tłumaczony tekst – wszystko na ocenę.
Były to dwie lekcje niemieckiego pod rząd, czyli każdy miał być przepytany.
Primadonna nie uznała za stosowne zrobić zadania domowego, nie umiała czytać tekstu, ani nie znała zadanego słownictwa – podsumowując zdobyła niedostatecznych jednego dnia.
Wpisując ostatnią ocenę do dziennika nauczycielka spojrzała na nią uśmiechając się słodko i powiedziała: - Możesz się już nie fatygować na moje lekcje, do zobaczenia na komisie.
A to był dopiero początek roku szkolnego!
