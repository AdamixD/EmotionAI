Jakiś czas temu rezerwowałem hotel w jednym z popularnych serwisów.
Jeden pokój dla mnie i żony, drugi dla teścia, który leci z nami.
Jeśli wrzucam do koszyka oba pokoje i płacę za nie razem, mam zniżkę z tytułu rezerwacji dwóch pokoi w tym samym hotelu.
Ale wtedy pojawia się pierwszy zgrzyt.
Przy każdym pokoju trzeba podać nazwisko co najmniej jednej osoby, która będzie w tym pokoju nocować.
To nie byłby problem, gdyby portal miał opcję dania osobnych danych dla każdego pokoju.
Na tym portalu jednak technicznie możliwe jest podanie tylko jednego, wspólnego nazwiska dla wszystkich pokoi.
Podałem więc moje nazwisko, po czym wszystko zatwierdziłem.
Płatność miała być ściągnięta z karty tydzień przed terminem noclegu.
Po otrzymaniu potwierdzenia rezerwacji od razu wszedłem w rezerwację pokoju dla teścia i zmieniłem nazwisko lokatora na nazwisko teścia.
I się zaczęło...
Zmiana została zaakceptowana, ale rezerwacja była na etapie procesowania, a nie jak w przypadku mojego pokoju, że wszystko ok i można przyjeżdżać.
Po kilku dniach otrzymałem wiadomość, że w celu przeprocesowania tej zmiany (przypominam, chodziło o zmianę nazwiska gościa) muszę opłacić ten pokój już teraz.
Wszedłem więc na portal i dobre pół godziny szukałem opłacenia tej rezerwacji, ale nigdzie tego nie znalazłem.
W samej rezerwacji wciąż były informacje mojej karty i komunikat, że opłata zostanie ściągnięta na tydzień przed noclegiem.
W związku z tym najpierw chciałem skontaktować się z obsługą.
Na stronie nigdzie nie ma kontaktu telefonicznego, jedynie Live chat.
Pierwsze pytanie - podaj numer rezerwacji.
Podałem numer rezerwacji i oberwałem komunikatem w stylu wystąpił błąd, nie możemy przetworzyć tej rezerwacji. skontaktuj się telefonicznie.
Ale nigdzie nie ma telefonu do kontaktu...
Odpisałem więc na maila, opisałem całą sytuacją.
Po dniach otrzymałem odpowiedź, że nie mogli autoryzować płatności i żebym podał telefonicznie dane karty.
Tym razem w mailu był numer telefonu, na który mam dzwonić.
Odpisałem im, że nie mogę tego zrobić, bo jest to niezgodne z regulaminem mojego banku.
Mógłbym zmienić dane karty na stronie, gdyby była taka opcja, ale wiem, że podane dane są poprawne i mogliby przecież ponownie spróbować pobrać opłatę...
Po kilku dniach dostałem odpowiedź, że nadal nie mogą autoryzować płatności i żebym w portalu z poziomu rezerwacji podał jeszcze raz dane karty.
Tyle że... w portalu nie ma takiej opcji - ani w rezerwacji, ani nigdzie indziej nie ma pola, przycisku, formularza umożliwiającego ponowne wprowadzenie danych karty.
Wkurzyłem się i postanowiłem anulować teściowi rezerwację i ponownie zabukować mu pokój, nawet gdyby miało wyjść drożej.
Ale ponieważ ta rezerwacja była procesowana, anulowanie było niemożliwe.
Zrobiłem więc drugą rezerwację dla teścia (która wyszła taniej niż pierwotna ze zniżką) i napisałem w odpowiedzi na poprzedniego maila, by pierwotną rezerwację usunęli.
Na szczęście byli na tyle kompetentni, że ta czynność została wykonana bezproblemowo.
To, że portal jest kiepsko zaprojektowany, to jedno.
Ale że obsługa na różnych etapach prosi mnie o wykonanie czynności, których nie da się wykonać (zadzwoń pod numer, którego nie znasz; wprowadź dane karty w miejscu, w którym nie możesz wprowadzić tych danych) to już dla mnie absurd.
