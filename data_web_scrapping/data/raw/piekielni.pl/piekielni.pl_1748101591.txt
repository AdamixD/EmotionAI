Mam dzisiaj dzień narzekania - humor spieprzony, więc i przypominają mi się różne piekielne sytuacje.
Od razu mówię - tak, wiem, że w tej sytuacji opisanej poniżej ja też mogłam być postrzegana jako piekielna, choć nie było moim zamiarem zrobienie czegoś złego.
Jadę ulicą w centrum miasta.
Wzdłuż ulicy leci też linia tramwajowa środkiem ulicy, czyli między tramwajem, a przystankami jest pas ruchu dla samochodów.
Jak wiadomo, na pas ten nie wolno wjechać, jeśli na przystanku stoi tramwaj.
A co zrobić w takiej sytuacji?
Bezpośrednio za przystankiem są światła i przejście dla pieszych.
Miałam wybór - stać tam, gdzie de facto stać nie powinnam lub przejechać na czerwonym.
Wybrałam to pierwsze.
Pech chciał, że światło czerwone jest długie i zdążył podjechać tramwaj.
Wiadomo, sytuacja głupia też dla mnie, bo ludzie muszą się przeciskać między moim samochodem a tramwajem.
W zasadzie kwestią czasu było, aż ktoś mi zwróci uwagę.
Tak się stało, ktoś mi WALI w szybę - otwieram, słucham cierpliwie, że nie powinnam tu stać - i próbuje wyjaśnić, że wiem, że przez manewr auta przede mną nie zdążyłam przejechać na zielonym i przepraszam bardzo.
Czy myślicie, że starszego pana, który był uprzejmy nawalać mi pięścią w szybę to interesowało?
Interesowało go wyzywanie mnie od debilek, idiotek, durnych bab itd.
Nie odzywałam się - raz przeprosiłam, nie miałam zamiaru wdawać się w pyskówki, zamknęłam szybę i tyle.
Otóż facet stwierdził, że super pomysłem będzie stanięcie mi przed maską, wygrażanie się pięścią, a potem walenie otwartą dłonią o maskę auta.
W międzyczasie zapala mi się zielone - otwieram okno, zwracam panu uwagę, że mam zielone, a on czerwone, więc niech zejdzie z jezdni.
Facet oczywiście nie - produkuje się dalej.
Dopiero gdy auta za mną zaczęły trąbić, ktoś ściągnął go z ulicy.
