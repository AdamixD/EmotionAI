Retrospekcje z dzieciństwa # Temat: budowanie i wojowanie, czyli osiedlowe gry strategiczne .
Stróż i jego nóż Budowaliśmy domek na drzewie i potrzebowaliśmy desek.
Pozyskiwaliśmy je na śmietnikach, dzikich wysypiskach i budowach.
Pewnego wieczoru udaliśmy się na taką budowę i zapytaliśmy stróża, czy mógłby nam dać jakieś niepotrzebne deski.
Powiedział, że przejdzie się po terenie i zobaczy, czy jakieś są.
Poszedł, a my czekamy.
Czekamy, czekamy i czekamy, a jego nie ma.
Po kolejnych dłużących się minutach stwierdziliśmy, że pewnie wcale nie szuka desek, tylko specjalnie nam tak powiedział, żebyśmy tu stali nie wiadomo ile jak idioci.
Kolega zaczął recytować pod nosem: - J***ny stróż, ma w dupie nóż!
Podchwyciliśmy temat i po chwili wszyscy skandowaliśmy na całe gardło: - J***NY STRÓŻ, MA W DUPIE NÓŻ!
Wtem właśnie zjawił się podmiot liryczny naszego utworu, niosąc w rękach całkiem sporo desek.
Usłyszał naszą rymowankę, oburzył się i powiedział, że teraz to nam może najwyżej kopa w dupę dać, a nie deski.
Przepraszaliśmy i tłumaczyliśmy, ale nie pomogło. .
Broń tego, co zbudowałeś Zbudować domek na drzewie to jedno, ale trzeba go jeszcze bronić.
Stale toczyliśmy boje z dzieciakami z sąsiedniej ulicy - oni zapuszczali się na nasz teren, my na ich, a gdy się spotkaliśmy to zwykle dochodziło do walki.
Widocznie zazdrościli nam naszego domku, bo regularnie przychodzili i nam go niszczyli.
Musieli nas obserwować i wiedzieć, gdzie jesteśmy, bo zawsze przychodzili pod naszą nieobecność.
Nigdy nie zniszczyli go doszczętnie, ale rozwalali ile mogli.
Kilka razy ich przydybaliśmy, ale zdążyli zejść z drzewa i uciec.
Pewnego razu kopiemy sobie piłkę za blokiem, a tu przychodzi sąsiad i mówi: - Domek wam demolują!
Ruszyliśmy z kopyta, ale najrozsądniejszy kolega od razu krzyczy: - Stop!
Zatrzymaliśmy się, a on tłumaczy: - Zobaczą nas z daleka i znowu uciekną.
Musimy ich inaczej podejść.
Tak też poszliśmy okrężną drogą, gdzie rosła wysoka trawa.
Czołgaliśmy się, żeby nas nie zauważyli.
Udało się, nawet nie zauważyli kiedy podeszliśmy pod drzewo.
Patrzymy - ich trzech, nas sześciu. - Złazić - rozkazał kolega, który w takich sytuacjach naturalnie wchodził w rolę dowódcy oddziału. - A nie będziecie nas bić? - Będziemy, ale lepiej dla was jakbyście zeszli. - No to nie zejdziemy.
Wchodzenie na drzewo i szarpanie się z nimi było zbyt niebezpieczne, bo wszyscy moglibyśmy pospadać.
Nabraliśmy więc kamieni w ręce i rozpoczęliśmy metodyczny ostrzał.
Po kilku salwach wywiesili białą flagę i oświadczyli, że już schodzą.
Nie byliśmy patologią, żeby w sześciu bić trzech, bardziej chodziło o to by najedli się strachu.
Skończyło się na kilku liściach, kop w dupę i do widzenia.
Wiedzieliśmy, że i tak wrócą by się zemścić. .
Akcja za liniami wroga Po obronieniu naszego domku, uznaliśmy, że teraz trzeba kontratakować.
Plan był prosty - udać się na ich teren, znaleźć ich bazę i zniszczyć.
Znaliśmy jej przybliżoną lokalizację, więc nie powinno być trudno.
Problem był tylko taki, było ich tam więcej, a my nie mogliśmy iść całą ekipą, bo zbytnio rzucalibyśmy się w oczy.
Poszliśmy w czterech, na miejscu rozdzieliliśmy się i rozpoczęliśmy poszukiwania.
Po spotkaniu w punkcie zbornym, druga grupa zakomunikowała, że udało im się znaleźć ich bazę i akurat nikogo tam nie ma.
Szybko, lecz ostrożnie udaliśmy się na miejsce.
Baza znajdowała się w krzakach na brzegu rzeki, idealne miejsce.
W środku meble naznoszone ze śmietników i trochę innych rzeczy, z których najciekawsza była huśtawka zrobiona z zawieszonego na drzewie węża strażackiego.
Mieliśmy taką samą, ale ze zwykłej liny.
Skąd wzięli wąż strażacki?
Nie mam pojęcia.
Nie ma za bardzo co niszczyć, a wywalenie tego wszystkiego do rzeki nie miało większego sensu, bo naznoszą sobie nowych.
Huśtawkę zdemontowaliśmy z zamiarem zamontowania jej u nas, a resztę bazy wykorzystaliśmy jako ubikację, zostawiając naszym oponentom wyraźne, płynne i stałe, ślady naszej wizyty. dzieciństwo retrospekcje
