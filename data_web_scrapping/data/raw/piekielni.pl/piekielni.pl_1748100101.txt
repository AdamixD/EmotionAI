Słowo wyjaśnienia - od roku z hakiem jestem posiadaczką rudej, puchatej kotki.
Dotąd chodziłam z nią do gabinetu weterynaryjnego prowadzonego przez pewną panią.
Ostatnimi czasy kotka zrobiła się agresywna, drapała i atakowała wszystkich, całe dnie miauczała i w żaden sposób nie dało się jej uspokoić.
Razem z mamą i bratem pomyśleliśmy, że może coś jej się stało, może zachorowała, więc postanowiliśmy wybrać się do weterynarza.
Okazało się jednak, że weterynarz wyjechała na urlop i wróci za tydzień.
No cóż, trudno, postanowiliśmy pojechać do innego.
Na miejscu kotu trzeba było założyć kartę i poczekać, aż z gabinetu wyjdzie poprzedni pacjent.
Okay, czekamy, wszystko pięknie.
Wreszcie nadeszła nasza kolej.
Wchodzimy, mama przedstawia objawy.
Weterynarz pyta, czy kot ma ruję, że może to od tego, ale mama odpowiada, że ona jest na zastrzykach antykoncepcyjnych, więc raczej nie.
Weterynarz stwierdził więc, że skoro kotka jest już dorosła to możliwe, że po prostu ma taki charakter i już taka będzie.
My trochę się zmieszaliśmy, no bo nie bardzo wyobrażaliśmy sobie ileś lat z takim wrednym zwierzakiem, no, ale dobra.
Wtem weterynarz przygląda się brzuszkowi kota, przygląda, dotyka tego brzuszka, i wreszcie odzywa się: Ale to jest kocur.
Kiedy zobaczył zdziwienie na naszych twarzach, pokazał nam dowód, że o, te tutaj kuleczki to przecież jądra.
Zrobiło się wesoło, zostawiliśmy kota do kastracji, i tu teoretycznie mogłaby zakończyć się opowieść.
W samochodzie któreś z nas przypomniało sobie o tych nieszczęsnych zastrzykach hormonalnych.
I tak zeszło zaraz na poprzednią weterynarz, która nie umiała rozpoznać płci zwierzaka.
I tak nie dość, że wprowadziła nas w błąd (na pierwszej wizycie prosiliśmy ją, żeby określiła, czy to kocur czy kotka, bo sami nie wiedzieliśmy), to jeszcze mogła zrobić krzywdę kotu!
Kiedy wróci z urlopu, mamy zamiar wybrać się do niej na poważną rozmowę i w celu odzyskania pieniędzy za zastrzyki antykoncepcyjne, które, jak się okazuje, były zupełnie zbędne.
A propos stwierdzenia weterynarza, że kotu zmienił się charakter - myślę, że każdemu facetowi po zastrzykach antykoncepcyjnych i codziennym wysłuchiwaniu moja ty słodziutka kiciu zmieniłby się charakter na wredny... gabinet weterynaryjny w Siedlcach
