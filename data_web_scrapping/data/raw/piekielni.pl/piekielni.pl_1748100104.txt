Moja siostra od wielu lat wraz z mężem i dziećmi mieszka zagranicą.
Kilka lat temu, tuż przed Wielkanocą, teściowa siostry postanowiła się do nich wybrać.
Z gołą ręką nie pojedzie, wiadomo, więc zagoniła mnie do robienia zakupów.
Kupiłam wszystko, co zamówiła, dodatkowo drugie tyle od siebie, obładowana jak wielbłąd wsiadłam do tramwaju i jadę do niej.
W tramwaju zaczął się do mnie przytulać młody chłopak.
Gdybym była zarozumiała, to bym pomyślała, że chce mnie poderwać.
Ale on był w wieku takim do niczego, przynajmniej dla mnie - za stary na pasierba, za młody na amanta.
Zresztą miałam wrażenie, że bardziej mu się podoba moja torebka niż ja.
Odsunęłam się więc na bezpieczną odległość, torebkę przytrzymałam łokciem i jadę dalej.
Młody zauważył mój manewr i obrzucił mnie złym spojrzeniem.
Gdy wychodziłam z tramwaju, poczułam lekkie pchnięcie w plecy.
Przystanek był nisko, tramwaj stary, z wysokimi stopniami, ja z nadwagą i nadbagażem - poleciałam więc na zbity pysk prosto w błoto.
Tramwaj odjechał, ludzie pomogli mi się zebrać i pozbierać pakunki.
Wyglądałam jak obraz nędzy i rozpaczy - usmarowana błotem od góry do dołu, z poobcieranymi rękami, część prezentów nadawała się tylko do kosza - szczególnie słodycze.
Zniszczyłam również okulary - szkła plastikowe wprawdzie nie rozbiły się, ale były tak podrapane, że nic nie było przez nie widać, a oprawka poszła w drobny mak.
Tak to przez mściwego złodzieja straciłam kilkaset złotych.
Bo to on mnie wypchnął z tramwaju - nikt inny za mną nie stał.
A pchnięcie w plecy poczułam wyraźnie.
Później zastanawiałam się, czy nie lepiej było pozwolić ukraść sobie portmonetkę, w której były już tylko jakieś drobniaki, niż ponieść taką stratę.
