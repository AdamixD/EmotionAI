To wydarzyło się prawie lat temu, ale zapadło mi w pamięci głęboko.
Moja pierwsza praca wakacyjna w trakcie studiów, w najbardziej znanej kawiarni w mieście (już nieistniejącej), przy sprzedaży lodów.
Pierwszego dnia rano krótkie zebranie organizacyjne na kawiarnianej sali.
Z przerażeniem zauważyłam, że po podłodze i stolikach biegały karaluchy.
Już to powinno skłonić mnie do wypisania się z tej zabawy, ale człowiek młody, naiwny, chce trochę zarobić.
Po chwili przyszła właścicielka i po krótkim wstępie zabrała nas do magazynu, w którym stała lodówka na kółkach i kuwety z lodami.
Codzienny rytuał wyglądał następująco: ważenie kuwet z lodami, wkładanie ich do lodówki, wyjazd z lodówką na główny deptak miasta, sprzedaż lodów, wieczorny powrót do magazynu, ważenie kuwet z lodami, rozliczenie.
Różnica w porannej i wieczornej wadze kuwet była przeliczana na gałki lodów i porównywana z przychodem w kasie.
Nadwyżka była oczywiście zabierana przez właścicielkę, manko natomiast musieliśmy pokryć z własnych kieszeni.
Piekielność polega na tym, że w trakcie dnia, szczególnie w mocnym słońcu, lody nieco się topią i ich waga wieczorem zawsze będzie niższa niż by to wynikało z liczby sprzedanych gałek.
Aby więc uniknąć dopłacania do tej pracy z własnej kieszeni, nauczyłyśmy się tak nakładać lody, że z wierzchu była piękna gałka, a w środku częściowo pusto.
