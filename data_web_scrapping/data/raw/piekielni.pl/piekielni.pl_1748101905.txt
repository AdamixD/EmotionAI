Chore serce, chore nerki.
Ale była, żyła, merdała ogonkiem, nawet gdy już nie bardzo miała siły, aby podejść do miski z żarciem...
Ostatnie badanie u weta wykazało guza na nerce.
Oczywiście, że nie do operacji, bo serce Kruszyny nie wytrzymałoby narkozy.
Powiem wam jedno- nie chciałabym być bogiem (abstrahując od tego, czy on istnieje, czy nie).
Nie jestem w stanie zadecydować dzisiaj umrzesz.
Owszem, mogłam poczekać parę dni, może tygodni?
Aż pies umrze z bólu, z wycieńczenia, z zagłodzenia.
Kocham ją i nie pozwolę, żeby się męczyła.
Szłam do weta coraz wolniej i wolniej, im bliżej była lecznica, tym wolniej szłam, ale dotarłam.
Umówiłam ją na eutanazję, upewniłam się, że ja i Młoda będziemy mogły przy niej być aż do końca, wyszłam rycząc prawie w głos.
Specjalnie umówiłam się na godzinę tuż przed zamknięciem lecznicy, żeby nie było już nikogo z pieskiem/kotkiem do leczenia.
No ale jednak ktoś był.
Pańcia z psiesem modnej rasy.
Wyrażająca swoje oburzenie, jak to można psa uśpić, zamiast go leczyć!
Sorry, mało kontaktowałam wtedy.
Teraz zresztą też, raczej szwendam się po domu i płaczę, zanim wyrzucę miski Kruszyny (smycz i obrożę wyrzuciłam wracając z lecznicy) i jej kocyki i poduszki.
Więc teraz odpowiedź dla pańci na pytanie a jakby pani była chora, to też by pani chciała, żeby ją uśpić?.
Jak będę stara, chora i cierpiąca, bardzo bym chciała, żeby ktoś zakończył moje cierpienie.
Niestety, polskie prawo na to nie pozwala.
Kocham cię, Kruszyno. eutanazja
