Historia hideto przypomniała mi moją - spotkanie z osobą, która, choć niby nie łamała żadnych praw czy zwyczajów, potrafiła w kilka minut obrzydzić życie.
Przyszło mi raz jechać PKSem.
Autobus średniodystansowy; wybrałam miejsce dla matki z dzieckiem (dzieci w nim nie było).
Kilka przystanków dalej wsiadła pani w wieku mocno średnim, z dwoma sporymi wieńcami pogrzebowymi.
Zupełnie nie wyglądała na pogrążoną w żałobie, za to swoje wieńce otaczała wielką troskliwością, i miejsce dla matek bardzo jej się spodobało.
Ja siedziałam od strony przejścia (tak wolę), więc ona naprzeciw mnie, a na obu miejscach od okna umieściła wieńce, i poprosiła, żeby uważać, bo drogie.
Jednak człowiek jest tak zbudowany, że czasem potrzebuje zmienić pozycję.
I oto, o zgrozo, poruszając się, musnęłam rękawem jedną z wystających gałązek.
Byłam wtedy bardzo szczupła, wieniec z pewnością zajmował więcej miejsca, niż ja - ale nie szkodzi.
Kobieta wydała natychmiast ostrzegawczy okrzyk - cóż, przeprosiłam, choć nic nie uszkodziłam.
Od tej chwili moja współpasażerka zaczęła mnie pilnować - ani na chwilę nie odwracała wzroku, za każdym razem, gdy choćby drgnęłam, napominała mnie coraz ostrzej.
Szybko zrobiło się to bardzo męczące.
Za drugim razem stwierdziłam niech pani nie przesadza, te wieńce nie są ze szkła - zrobiła tylko oburzoną minę.
Za piątym miałam dość, chciałam ją spytać, czy chociaż ma na nie bilety, w końcu zajmowały miejsca dla ludzi.
Zamiast tego zwyczajnie przesiadłam się.
Owszem, kobieta irytująca, ale gdzie tu piekielność?
Niedługo pustawy autobus wypełnił się, na każdym przystanku przybywało kilkanaście osób.
Koło damy z wieńcami stanęło kilku naprawdę dużych mężczyzn.
Widziałam z tyłu, jak jeden z nich wskazał wieńce i coś powiedział.
Kobieta bez słowa wzięła mój wieniec na kolana, i przysunęła się, żeby mniej wystawać na przejście.
Nagle nietykalność jej skarbów przestała być najważniejsza, dotykała obu, i nic.
Dwaj mężczyźni zajęli miejsca, a ona siedziała jak myszka.
No tak, co innego strofować spokojną dziewczynę o wyglądzie nastolatki, a co innego stawiać się takim osiłkom...
Wieńcom oczywiście nic się nie stało, naprawdę nie były ze szkła.
Ciekawe, czy gdybym była muskularnym facetem, od początku dałaby mi spokój? towarzysze podróży
