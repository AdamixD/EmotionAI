Krótka historia o tym, jak zostałem pariasem u siebie na wsi.
Miałem sąsiada, z którym sądziłem się o spory kawałek nielegalnie zajętej przez niego działki.
Rodzice kiedyś nie dopilnowali, temat wyszedł podczas pomiarów geodezyjnych.
Działka i dom już dawno sprzedane, ale sytuacja musiała być wyjaśniona przed transakcją.
Ja jestem strzelcem sportowym i posiadam (i posiadałem wtedy) kilka sztuk legalnej, zarejestrowanej i odpowiednio zabezpieczonej broni palnej w domu.
Sąsiad natomiast jest alkoholikiem, a cała sytuacja miała miejsce zaraz po otrzymaniu przez sąsiada przedsądowego wezwania do wydania nieruchomości.
Przechodzimy do pamiętnego dnia.
Koło w nocy budzą mnie opętańcze wrzaski i walenie w drzwi.
Patrzę przez okno, a tu wyżej wymieniony sąsiad dobija się młotkiem do drzwi.
No nic, dzwonimy na policję i schodzimy.
Krzyczę przez zamknięte drzwi: Sąsiedzie!
Zaniechaj aktualnie podejmowanych działań i oddal się z mojej posesji, albowiem jestem uzbrojony i dopuszczam możliwość zrobienia Waszmości z dupy jesieni średniowiecza, jeżeli proceder miałby być kontynuowany.
Z kasztelu gna już odsiecz w postaci karety z szeryfami! (20XX, dramatyzowane).
Sąsiad dalej kontynuował młotkowanie moich drzwi, więc otworzyłem je z kopa i wycelowałem broń w sąsiada.
Po dłuższej chwili przyjechała policja, obejrzała monitoring, skontrolowała broń, moje dokumenty, pozwolenia, sejf itd.
Sąsiad został zawinięty na izbę na noc, rano był przesłuchiwany, ja również zostałem wezwany w celu złożenia wyjaśnień.
Sprawa w sądzie ciągnęła się jeszcze dłuższą chwilę, a sąsiad dostał jakiś śmieszny wyrok w zawiasach.
Społeczność wiejska natomiast zaczęła mnie traktować jak jakiegoś mordercę, albo gorzej.
Nikt nie mówił dzień dobry, w sklepie robiło się cicho, kiedy przychodziłem po chleb itd.
Przez całą tą sytuację rozpadł mi się wieloletni związek i musiałem sprzedać dom, bo atmosfera wokół mnie robiła się coraz gęstsza.
Przepraszam za chaotyczny opis i brak mojego humorystycznego podejścia do historii, ale ta akurat mnie nie bawi.
Wieś broń sąsiedzi sąd
